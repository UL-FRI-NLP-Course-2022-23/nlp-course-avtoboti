Živela sta mož in žena. Žena je bila tiha in mirna, mož pa siten in brbrav. Pa pravi mož ženi:

»Jaz orjem, sejem in kosim. Kaj delaš ti?«

Žena je potrpela in ni na to nič rekla. Ko sta zjutraj vstala, je spet dejal mož:

»Jaz orjem, sejem in kosim. Le kaj delaš ti?«

In tako je bilo vsak dan. Žena je nazadnje le postala nejevoljna. Odgovori mu:

»Ostani ti doma, pa grem jaz na polje.«

Mož je na to komaj čakal. Dal ji je na voz plug in brano in ji zapregel krave. Z zadovoljstvom je začel po hiši pospravljati. Pristavil je k ognju tudi mleko, da bi medtem zavrelo. Delo mu je šlo lepo od rok, ni si mogel kaj, da ne bi na dobro voljo popil malo vina. Vzel je ročko in šel v pivnico. Odprl je pipo na sodu, medtem pa zaslišal, da je v kuhinji mleko skipelo. Stekel je iz pivnice in potegnil mleko z ognja, na vino pa je pozabil. Ko se ga je spomnil, je bilo že prepozno. Vino je steklo iz soda.

Obupan je čakal na ženo. Ta se je vrnila s polja vesela in zadovoljna. Ko je videla vso hišo v neredu in moža v nesreči, se je samo nasmehnila. Nič mu ni oponesla. Mož pa ni nikoli več vprašal, kaj dela žena.