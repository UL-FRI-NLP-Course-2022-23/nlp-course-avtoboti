K nekemu grofu pride stara žena in mu ponuja čudno ribo za tri zlate. Ker jo grof vpraša, zakaj je majhna riba tako draga, odvrne starka:

»Zato, ker tisti, ki to ribo jé, razume vse, kar živali med seboj golče.«

Gospod kupi ribo, hkrati pa zabiča svojemu kuharju, da niti oblizniti ne sme ribjega mesa, sicer izgubi glavo.

Kuhar speče ribo in si jo odreže majhen košček. V hipu razume vse muhe v kuhinji, ki mu brenče:

»Nam tudi košček mesa, ne bo ti na kvar, drugače te zatožimo!«

Tudi tem prepusti majhen košček, ostalo pa nese gospodu.

Popoldne pa mora jezditi kuhar z graščakom na lov. Med potom pa vpraša kuharjev konj grofovega, zakaj tudi on ne nese svojega jezdeca – grofa tako gizdavo kakor on kuharja. Grofov konj pa odgovori, da zato ne, ker je že zelo star in bo prej ko slej poginil. Mladi kuhar se spozabi, pa se sam s seboj zadovoljen ponosno zasmeji, grof pa razkačen spozna, da je tudi kuhar jedel ribo. V jezi ga obsodi na smrt, pripravljen pa mu je odpustiti kazen, če mu pripelje Zlatolasko za ženo.

Kuhar žalostno premišljuje, kje neki more Zlatolaska živeti, ker še nikdar nič ni slišal o nji. Vtem pa priletita dve ptičici na drevo in ena pripoveduje vsa vesela, da je prinesla z otoka na sredi morja en Zlatolaskin las za svoje gnezdece.

V hipu zasede kuhar svojega konja in se poslovi. Pri bližnjem gozdu naleti na dva vrana, ki sta od lakote kričala. Kuhar hitro razseka svojega konja in jima ga prepusti, sam pa gre peš dalje. Vrana mu obljubita svojo pomoč; kadar bo v sili, naj se ju spomni.

Gre dalje in najde sredi gozda goreče mravljišče. Vse mravlje kriče in hitijo ven, on pa zajame s klobukom v potoku vode in pogasi ogenj. Mravlje se mu zahvalijo in rečejo, da mu bodo pomagale, kadar bo le hotel.

Ko je prišel do morja, sta ravnokar ujela dva ribiča zlato ribico in se prepirala zanjo. Kuhar pa ribico kupi od njiju in jo spusti nazaj v morje. Tudi ona mu obljubi svojo pomoč.

Kuhar se prepelje na otok in zasnubi Zlatolasko za ženo svojemu gospodu. Oče – grof pa ga jezno zavrne:

»Če mi prineseš žive in mrtve vode, dobiš Zlatolasko, drugače pa izgubiš glavo!«

Kuhar se spomni na oba vrana, ki tudi naglo priletita in mu pokažeta pot do studencev.

V drugo reče grof:

»Zlatolaska je imela ogrlico iz biserov in dragih kamnov. Nekje na sprehodu pa se ji je ogrlica razsula. Vse bisere in kamne zopet poišči – sicer izgubiš glavo!«

Kuhar odide, pa se domisli mravelj, ki mu tudi na mah prineso vse bisere in kamne.

V tretje mu zapove grof:

»Moja hči Zlatolaska je imela zlat prstan, pa ga je izgubila, ko se je kopala v morju. Tega moraš poiskati, drugače ne vidiš živ svojega gospoda!«

Prestrašen odide kuhar k morju in misli na zlato ribico. Čez nekaj časa priplava in ga vpraša, kaj bi rad. Kuhar ji pove. Ribica pa pravi, da ima tisti prstan največja riba pod plavutjo, zato ga je zelo težko dobiti. Nato ribica odplava. Kuhar čaka in čaka, nazadnje pa priplava ribica in mu položi prstan na pesek pred noge.

Prav nerad bi se ločil Zlatolaskin oče od svoje hčerke. Zato odvede nevoljen kuharja v drugo sobo, kjer je stalo dvanajst deklet z zakritimi obrazi.

»Zdaj ugani, katera je Zlatolaska, moje dete, če ne – izgubiš življenje!«

Kuhar se hudo prestraši teh besed, muha pa sede na Zlatolasko in mu brenči:

»Tale je, prav ta in nobena druga!«

Zdaj pusti grof svojo zlatolaso hčer s kuharjem, ki nese svojemu strogemu gospodu dve posodici: v eni mrtvo in v drugi živo vodo.

Grof pa o živi in mrtvi vodi nikakor ne verjame in jima ne zaupa, zato da kuharju odsekati glavo. Zlatolaska ga poškropi najprej z mrtvo vodo in glava se zopet prime te­lesa, živa voda pa oživi kuharja popolnoma in ta se sedaj prebudi še mnogo lepši in močnejši.

Grof nato zapove svojim vojakom, naj tudi njega samega razsekajo na drobne kosce, potem pa poškropijo z živo vodo. Storili so tako in poškropili razsekane ude. Kar živi udi oživé, a le za malo časa, skupaj se niso sprijeli. Kuhar pride tja in pove, da bi morali rabiti najprej mrtvo vodo – sedaj pa je že vse prepozno.

Mladi kuhar pa je vzel Zlatolasko za ženo in podedoval vse imetje svojega mrtvega gospoda.